# （朝鮮）《斥邪綸音》

自18世紀後期起，天主教透過來華傳教士傳入朝鮮國，由上層向下層社會滲透。朝鮮一向以儒家立國，當時朝廷認為天主教徒行動詭秘，頻繁聚會，有教義、書籍、膜拜耶穌像等，一眾大臣上疏攻擊，天主教及西學思想被視為異端邪說。

1785年，天主教徒金範禹因焚燒祖宗牌位而被拷問至死，被視為朝鮮第一個殉教者，史稱乙巳秋曹摘發事件。其餘涉事教徒假裝離教，但仍持續秘密傳教，偷偷招攬教徒。

1791年，教徒尹持忠、權尚然的母親去世，卻不按儒家規範設神主、祭祀，被發現而遭處決，史稱「辛亥邪獄」。其餘教徒卻未見收斂，地下信徒數字竟由數十人發展至1801年的1萬人，主要為南人派或時派。

1801年純祖時期，朝鮮政府由老論派／僻派掌權，為打擊有眾多天主教徒的南人派／時派，當時垂簾聽政的貞純王后金大妃下令全面肅清，禁止傳播天主教，並頒布《純祖辛酉討邪教文》，中國神父周文謨以下300餘名教徒陸續被處死，這是朝鮮史上首次政府全面鎮壓天主教的行動，史稱「辛酉邪獄」。

> **《純祖辛酉討邪教文》**
> 
> 先王每謂正學明則邪學自熄，今聞所謂邪學依舊，自京至於畿湖，而日益熾盛雲。人之為人，以有人倫；國之為國，以有教化。今之所謂邪學，無父無君，毀壞人倫，背馳教化，自歸於夷狄禽獸。彼蚩蚩之氓，漸染詿誤，若赤子之入井，此豈不惻然而傷心乎？監司、守令仔細曉諭，使為邪學者幡然改革，不為邪學者惕然懲戒，無負我先王位育之豐功盛烈。而如是嚴禁之後，猶有不悛之類，當以逆律從事。守令各於其境內，修明五家統之法，其統內如有邪學之類，則統首告官懲治，當劓殄滅之，俾無遺種。以此下教，自廟堂申明知委於京外。

朝鮮天主教未遭持續鎮壓，不久就恢復元氣，不斷發展。1836年，更首次有法國神父羅伯多祿（Pierre Philibert Maubant）偷偷潛入境內，進行地下傳教活動。

1839年，朝鮮重臣趙萬永（1776-1846）發起反邪教行動，70多個外國傳教士被判死刑，史稱「己亥邪獄」。事後憲宗皇帝為免天主教繼續發展，頒發了《斥邪綸書》，據傳執筆者為趙萬永的弟弟趙寅永（1782-1850），此綸書用漢文和韓文一起寫成，以阻止天主教的弊害，教育百姓不要信奉天主教。「綸音」是皇帝向官吏或百姓發出的詔書旨意，包括勸農、斥邪、救洫等。《斥邪綸書》主要內容是：朝鮮朝太祖闡明了為人應遵守光明正大的道理，並將其作為開國國是。羅列了崇尚道學的事例和歷代的訓誡和格言等，其要旨是斥邪歸正。

可惜天主教徒仍死心不息，於是分別先後出現己亥邪獄（1839）、丙午邪獄（1846）、庚申邪獄（1860）、丙寅邪獄（1866）等，朝鮮政府對西方的態度也趨於強硬，排外氣氛達到高峰。

現今普遍將以上「邪獄」事件改稱為「迫害」。

[:arrow_double_down: PDF下載](斥邪綸音.pdf)

***

## 正文

**《諭中外大小民人等斥邪綸音》**

王若曰：「嗚呼！」《中庸》曰：「天命之謂性」，《尚書》曰：「惟皇上帝，降衷于下民，若有恒性。」其論一原畀賦之初，曰天曰上帝者，天以形體言，上帝以主宰言也。曰命曰降衷者，非諄諄然真有詔告也。一理所發，二氣斡焉，四序所運，萬品育焉。

人得之為性者，其德有四，曰仁、義、禮、智也，其倫有五，曰父子、君臣、夫婦、長幼、朋友也，此皆當然而然，無待乎安排布置，勉強作為，故曰：「天生烝民，有物有則。率之則為順天，悖之則為逆天。」凡所以奉天而事上帝者，豈有出於四端五倫之外哉？

嗚呼！粵自羲、農、堯、舜，繼天立極，其寅畏而祗承、惇敘而敬敷者，惟此而已。亦粵我夫子，祖述憲章之後，至于有宋群賢，其明天理、淑人心者，惟此而已。毫釐有差，猶謂之異端，況乎陰沴荒誕、怪詭不經之外道乎？國有常刑，必殺無赦，此所謂辟以止辟也。

嗚呼！我東處文明之鄉，襲仁賢之化，美風善教，厥惟久矣。洪惟我聖祖，受天明命，肇造區宇，明彝倫以立人紀，崇道學以正國俗。聖子神孫，儆戒不怠，丕克對越于天，而休運永孚，儒賢輩出，上自公卿大夫，下逮閭巷匹庶，戶服洙泗之行，家誦洛閩之書，男以忠孝為本，女以貞烈為重，冠昏喪祭，必遵乎禮，士農工商，各遂其業，式至今胥匡以生，國家賴焉。

矧惟我正宗大王，挺天縱之聖，紹百王之統，聲明文物，粲然具備。而不幸有凶賊承薰者，購來西洋之書，號為天主之學，非先王之法言，而潛相誑誘，非聖人之正道，而馴致耽惑，駸駸然入於夷狄禽獸之域。於是乎正廟憂其久而愈熾也，治其魁宥其餘。

克推欲生之念，俾開自新之路，恩莫厚矣，德莫盛矣。雖豚魚之頑，梟獍之凶，亦當有所感悟，而本性既喪，舊習不悛，以至辛酉討邪之獄而極矣，其薄有才藝者，艷其新而倡之，矇無知覺者，樂其誕而從之，身處卿宰，自作窩窟，家傳詩禮，亦有染污。

而文謨則變薙制敢行都市，嗣永則裁帛書欲招海舶，匈圖逆節，於斯為急。苟非我純宗大王暨我貞純大妃，悉燭魑魅之奸，大振斧鉞之威，廓闢而痛鋤之，則國之為國，人之為人，有未可知也。

嗚呼！今距辛酉，四十年所，禁網寖疏，邪教又盛，虺蜮匿影，稂莠易種，逆豎變姓而出沒，妖譯齎貨而交通，潛募洋人，至於再三，而聲氣接於異域，脈絡遍於同黨，比諸辛酉，殆有浮焉。

肆予小子，謹遵皇祖之謨，恭奉慈聖之命，不敢不行天之罰。雖其迷昏而莫之返，淪沒而莫之拯，駢首連肩，自底大戮，而予惟為民父母，其能無哀痛惻怛之心，戚戚于中哉？嗚呼！予聞不教而刑，謂之殃民，予當以邪教源委，逐條卞析，用播告于爾在廷臣鄰及我八方士女，俾各曉然，爾尚欽哉。

嗚呼！彼為天主之學者，曰「是學也，乃敬天也，尊天也。」天固可敬可尊，而彼所以敬且尊者，不過如滌罪邀寵之諸鄙事，自歸於慢天褻天也。吾所以敬且尊者，即向所謂四端五倫之昭天命順皇降，而日用事為之當於理也，邪正之分，不待兩言。

且彼耶穌云者，不知其是人是鬼，是真是假，而其徒之言，以為「始以天主下降，死復上作天主，為萬物民生之大父母。」天也者，無聲無臭，人也者，有軀有殼，斷不可相混。而今以天謂之降而為人，以人謂之上而為天，是有何依俙可惑之端，而若是之矯誣也？爾試思之。往古來今，有是理耶？嗚呼！匪父何生，匪母何育？欲報之德，昊天罔極，而生民以來，澌滅他不得之大本也。彼乃以生我者為肉身父母，天主者為靈魂父母，親愛崇奉，在於彼不在於此，以自絕其父母，是果血氣之倫所可忍乎？

祭祀之禮，所以追遠報本，而孝子之不忍死其親也，神理人情，不得不然。而彼乃毀主廢祭，謂死者不知。苟如是也，彼所謂靈魂，又何所依靠？首尾橫決，不成倫脊。虎狼惡獸也，尚有父子之情，豺獺，微物也，尚有祭祀之義，則彼雖圓顱方趾，曾虎狼豺獺之不若，人之無良，胡至此極？

嗚呼！君臣之義，無所逃於天地，而彼乃以教皇、教主，作為稱號，不啻如戎狄之酋長，賊盜之渠率，是欲攘司牧之權，使政化無所底，命令無所施也，禍首亂本，孰有甚焉？

嗚呼！有陰陽必有夫婦，不易之理也，彼乃以不嫁不娶，妄托貞德，其下焉者，男女混處，穢亂風教，由前則人之類滅矣，由後則人之倫瀆矣。無父無君，即至於此，夫婦之際，又何可論？至若聖母、神父、領洗、堅振等種種名色，愈出愈幻，要之為狐魔巫覡，符水詛咒之惑世者也，粗具見識，寧或疑眩？

而最是天堂地獄之說，易哄蚩蠢。然此釋氏之陳腐也，前人之辨，已無餘蘊，不足更事劈破，而是曾孰見而孰傳之也？蔽一言曰，謊說也。彼亦均受天賦，並充人類，而乃欲斁棄五常，滅絕三綱，以求其身後之福於慌惚茫昧之地者，不亦惑之甚哉？

求福之道，誠有之矣，《詩》曰：「永言配命，自求多福。」又曰：「豈弟君子，求福不回。」配命者，合於理也，不回者，不為回邪之行，以要之也，如是則福自至，不如是則欲求福而反取禍也。予聞耶穌，凶死之最酷者也，其學之為福為禍，於此可驗。

而不惟不為之視以為懲，乃以刑死為樂地，刀鋸桁楊，民不知畏，如醉如顛，莫可提醒，非愚則妄，吁可哀矣。嗚呼！此若為光明正大之教，則何必講授於昏夜密室之中，嘯聚於深山窮谷之間，而廢種錮孽，失志怨國之徒，下流至愚，騙財誨淫之輩，互稱教友，各設邪號，藏頭隱尾，打成一片也哉？即此形跡，已判其至凶至妖，而究竟為計，不出於黃巾白蓮之包蓄耳。

彼豈非生長於此邦，食息於此邦者乎？此邦之俗，只是四端之擴充，五倫之培植，而父祖之所相沿，師友之所相資，皆在於是，則何故捨此邦所共由之坦路，甘心於幾萬里外異類之邪說，以自就罟擭乎？

嗚呼！彼浸漬之深錮者，盤覈之畢露者，固已咸伏厥辜，而其未及現發者，又不知糾結如何，滋蔓如何？死者雖不足恤，生者猶可丕變。彼皆吾赤子耳，忍使之一向沈蠱，不思所以牖昏嚮明之方乎？今予敷示心腹，非予言也，乃惟天之經人之維，古昔群聖之訓也，嗟！爾臣黎，欽哉欽哉。父詔其子，兄詔其弟，其所訛誤者，必思所以開導焉，其未陷溺者，必思所以勸戒焉。又或有開導勸戒，而終不率者，必思所以殄殪而懲創焉，俾此一種，毋敢更容，則豈不休哉，豈不休哉？

孟子曰：「經正則庶民興，庶民興，斯無邪慝矣。」為今之道，其惟敦行誼，以修其孝悌忠信，篤經術，以習其詩、書、易、禮，而勿以趨尚放縱，背前聖之規矩，勿以考據細瑣，侮先賢之訓詁，使我章甫衿紳，粹然一出於天德天彝自然之則，則吾道不期扶而扶，異學不期斥而斥，彼感發而自奮，警惕而自悔者，庸詎無去邪歸正之理哉？

嗚呼！《書》不云乎：「百姓有過在予一人。」 今玆邪教之橫肆，職由予寡昧，不能導率之咎，反躬自責。若恫在已，而載念爾一寒一暖，一飢一飽之節，罔非予小子夙宵憧憧，則其於爾性命之所關係，倫彝之所維持，為人為獸之所界限剖判者，予又安得不重言復言？哀痛而諭之也。

己亥一八三九年 道光十九年十月十八日
