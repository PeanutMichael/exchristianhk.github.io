# 林昌彝：《闢邪教議》

林昌彝（1803-1876），字惠常，又字薌溪，晚號茶叟、五虎山人。侯官（今福州）人。清代愛國學者、詩人，同時還是著名詩評家。年輕時拜陳壽祺為師，飽覽群書，才華橫溢，但進京會試八次皆不第，隨即放下科舉的執著，遊歷各地。當他看到祖國受列強侵略，憤恨不已，以詩言志，並四處收集反映鴉片戰爭、歌頌烈士等詩篇，寫下《射鷹樓詩括》，通過表彰作者及其作品，喚醒人們的愛國熱情，成為著名的詩評家。其重要著作有《射鷹樓詩話》、《海天琴思錄》、《硯桂緒錄》、《小石渠閣文集》等。《闢邪教議》在福建一帶流傳，與當時掀起反教熱潮的《辟邪紀實》互相輝映，皆為知識分子對基督教危機的一種醒覺。

[:arrow_double_down: PDF下載](闢邪教議.pdf)

***

邪教蔓延，勾結煽惑，誘及婦孺，受洗吞丸，習為不善。考耶穌生於西漢哀帝元壽二年，去聖人之世，如此其遠。即較之二氏九流，亦最為晚出矣！跡其生平，最誇者，醫病救人，然動割人肉，邪法也。也又曾以七餅折為徒眾三千人食，亦不過如道家搬運之術，其他別無功德，乃敢稱為造天之主，謬謂天地民物皆為所造成者。試思漢帝以前，三皇五帝、堯舜禹湯、文武周公、孔子，代天宣化，已歷萬千年。即海外各國，皆早有君、有民、有政教刑法，豈待漢哀帝時耶穌始出而造之乎？

攷《海國圖志．辟邪論》，耶穌之母瑪利亞有夫名若瑟，而耶穌弗念厥考，以為其母童身所生，冒稱造天之令子，欲以求勝於各教，並思脅制其國君。故入其教者，不許祀祖父、君王及一切神祇聖像，無天無法無父無君，不忠不孝不道不義，是以上干天怒，假手於猶太國王，拿獲耶穌，明正其罪，治以國法，縛釘十字架上，血流被體，彈七日而死，始令掩埋。而其無藉之徒眾，乃故稱為埋後三日復活，越四十餘日飛昇，以圖傳染其教，此亦如孫恩兵敗，赴海身死，而其徒傳為水仙是也。不然，豈有身為天主，乃不能自主其身，而為凡夫所縛所釘，以至於死乎？其徒復飾為之說曰：天主自捨其身，代生人受罪，亦屬可哂。夫身為天地之主宰，獨不能免人於罪，而必代為受罪，以彰其釘死之跡乎？

彼教以勸善懲惡為詞，亦竊儒者所嘗言。至云信天主則致福，死後魂升天堂；不信天主則致禍，死後魂入地獄。此即武三思所云：與我為善者為善人，與我為惡者為惡人之意也。今之傳教者又演其書曰：不信天主，雖積德善人，皆降之以禍，死後魂入地獄；信天主者，雖積盜惡人，皆降之以福，死後魂升入天界，且有數千年餘祥。噫！是罰善賞惡矣！其與勸善懲惡之旨，不大相刺謬乎？況天堂地獄，不過竊佛氏下乘之唾餘，乃轉謗佛氏為永墮地獄，誰其見之。耶穌生釘十字架，儼然地獄之劍樹刀山，則確鑿可據耳。

再攷海外諸國，信天主教者，莫如耶馬尼，而其國離析分崩，割據者不一其姓，天主何為不降之以福耶？再攷猶大國王，於漢光武初年誅滅耶穌，國祚悠久，至宋理宗時尚存。嗣因天主之徒眾煽動西夷，竊據大柄，數百年來，纂奪頻聞，明奉之者，受禍甚烈也。彼所以惑人者，以一盂咒水，兩顆迷丸，誘令無知男婦，甘受淫毒，生棄祖宗，不得享馨香俎豆之祭祀，死為瞎鬼，遭拋骨焚灰之慘傷，而何樂而受其蠱惑哉！

且所奉十字架，即景教碑所謂刺十字以定四方也。彼教不知何時傳為釘十字架之說。即有其事，而尊耶穌者，徒尊其受刑之具，以為即是耶穌，不敢踐越，殊不可解。譬如人家祖父被鳥鎗打死，抑或被刀劍殺死，而子若孫，即尊奉鳥鎗刀劍如其祖父，有是理乎？
從來二氏之教，本非聖人之徒，即九流亦各安其技藝，不敢與儒教相衡，詎意晚出之耶穌，逞其造天滅倫之臆說，致身遭刑誅而不悔，煽傳彼國而不足，乃復欲越二氏九流，假勸善而作奸，以圖紊亂我境內之儒教。

噫！可勝數天下，囂然無樂生之心，商賈多而民益寡，習見外國奇技淫巧之物，以生其心，自秦并百粵而南海之珍奇，始輦於中國矣。自張騫使西域、通大廈、見笻竹、蒟醬，而西南夷之異物始入於華夏矣。自是而後，窮兵黷武之主益務拓疆闢土，凡沙度之國舟車所不到，人力所不通，縋險鑿幽而致之，羈縻其主，而令之朝貢，立互市以來其物，自中國至於四夷商旅不絕，雖有流沙弱水、雪嶺懸度之險，尾閭氣海，浮天沒日之浪如山之鬐鬣，而無所畏。五尺童子挾數百之金，可以周四方入蠻夷而無所不達。嗚呼！後世之民散於四夷者，如此其多！而四夷之來朝貢者，極諸天地之際數十萬里之遙，二三載之程，可以不問而得達，蓋比諸三代之前殆不可以數計，而又何怪其然也？周公之作指南車也，以教越裳氏耳，而後世之民賴其利者甚多，今渡海者，以指南鉞為性命，閩粵人多往來海島諸國，其地有暑無寒，臘月大暑，六月少涼，而多產金玉球寶諸珍奇物，不可殫述，其貿易朝貢，皆來閩粵。蓋極南際天之國去，越裳氏且不知其幾萬里也。

*（載於《小石渠閣文集》卷一，刊於光緒五年 [1879]）*
